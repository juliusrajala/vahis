---
title: "Äänestäisin Vihreitä, mutta entäs ydinvoima...?"
draft: false
layout: index.html
topics: ydinvoima mielipide energia
dateString: '21.5.2021'
---
Olen Vihreä kuntavaaliehdokas ja kannatan ydinvoimaa. Enkä ole ainoa.

Vihreiden linja on jo merkittävästi muuttunut ydinvoiman suhteen. Minä ja monet muut liputtavat avoimesti ydinvoiman puolesta, eikä asia enää ole maailman kahdeksas ihme. Tätä suuntaa ja siirtymää voi myös äänestyskäyttäytymisellään tehostaa, nimittäin ehdokasvalinnallaan.

Tiedän, että ydinvoima ei ole ongelmaton energiantuotantoratkaisu, mutta me tarvitsemme sitä. Fossiilisia käyttävät tuotantomuodot on saatava pois, jotta maapallomme voi pelastua. Suomessa vesivoimaa ei oikein voida enää lisää valjastaa. Tuulivoima ei vastaa riittävästi kysyntään tai energiatuotannon muutostarpeeseen. Tuulivoima tarvitsee energiansaannin takaamiseen myös paljon niin sanottua säätövoimaa tai aivan mahdottoman suuret akustot (ei nykytekniikalla mahdollista). Säätövoimana, eli tuotantona esimerkiksi tuulettomina päivinä, käytetään hyvin usein fossiilisia energialähteitä. On toki erikseen todettava, että kannatan tietysti tuulivoimankin lisäämistä.

Tein kaupunginvaltuustolle aloitteen pienydinvoiman käytön selvittämisestä kaukolämpötuotantoon. Aloite jätettiin valtuustolle tammikuussa 2018:

[Tsekkaa valtuustoaloite ja perustelut tästä](https://www.turunvihreat.fi/valtuustoaloite-matti-vaha-heikkila-selvitys-kasvihuonepaastojen-vahentamiseen-turussa-ja-turun-seudulla-smr-teknologialla/)

[Svenska Yle teki laajemman jutun aiheesta](https://svenska.yle.fi/artikel/2018/07/04/behover-abo-ett-eget-minikarnkraftverk-politiker-vill-utreda-fragan)

Kyseessä olisi niin sanotut SMR-voimalat (Small Modular Reactor). Tavoitteena olisi tyyppihyväksytyt pienet reaktorit, jotka voitaisiin asentaa esimerkiksi vanhojen kaukolämpövoimaloiden polttokattiloiden tilalle. SMR-voimaloiden ehdoton hyöty olisi sarjavalmistuksessa. Vertauksena: ei jokaista junaakaan tehdä prototyyppinä, vaan niitä tuotetaan samaa mallia useita. Prototyyppivoimalat (esim. surullisen kuuluisa Olkiluoto-3) ovat tuottaneet lukuisia harmaita hiuksia ja hintalappuun uusia rivejä. Vastaavia hankkeita ei haluta lisää. Näin muuten Vihreiden poliittinen tavoiteohjelmakin nykyään linjaa:

"Ilmastonmuutoksen torjumiseksi Vihreät suhtautuu avoimesti kaikkeen vähäpäästöisen ja ympäristöystävällisen teknologian tutkimukseen ja kehittämiseen. Viimeisimmät Suomessa tehdyt ydinvoimahankkeet ovat olleet hitaita ja ongelmallisia. Sellaisia emme halua lisää."

[Vihreiden poliittinen tavoiteohjelma](https://www.vihreat.fi/ohjelmat/vihreiden-poliittinen-tavoiteohjelma-2019-2023/#Hyvinvoiva%20ymp%C3%A4rist%C3%B6,%20ilmasto%20ja%20el%C3%A4imet)

Valtuustoaloite sai nihkeän vastaanoton ja vielä asia ei etene omalla painollaan. SMR:t energiantuotantomuotona tiedostetaan jo kuitenkin jatkuvasti paremmin ja ne nousevat toistuvasti keskusteluun. Tänä vuonna ne näkyivät jo vaalikoneissakin. Työtä energiantuotantoremontin eteen on tehtävä. 

Olen valmis jatkamaan Turun ilmastotyötä!
