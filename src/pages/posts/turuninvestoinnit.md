---
title: Kaupunkien toteutuneet investoinnit ja Turku peränpitäjänä
draft: false
layout: index.html
topics: talous velka investoinnit
dateString: '10.6.2021'
---

Tarkastuslautakunta tuottaa vuosittain laadukkaan selonteon ajatuksella “Miten meillä menee kaupunkina?”

Tämän raportin nimi on arviointikertomus ja sitä valmistellaan huolellisesti pitkin vuotta. Tiedän itse arvioinnin perusteellisuuden, sillä toimin tarkastuslautakunnan puheenjohtajana vuosina 2017-2019.

Mikäli järjestömaailma eri toimihenkilöineen on tuttu, niin vertausta voi hakea yhdistyksen toiminnan-/tilintarkastajasta. Kaupungin kohdalla budjetit ja toiminta vain on monia kertaluokkia suurempaa: siksi arviointia tekee kokonainen lautakunta reviisiotoimiston kaupungin työntekijöiden kanssa.

[Tarkastuslautakunnan julkaisut](https://www.turku.fi/tarkastuslautakunnanjulkaisut)

Vuoden 2020 arviointikertomus tulee istuvan valtuuston käsittelyyn ensi maanantaina 14.6.2021. Arviointikertomus on jälleen laadukas, mutta nyt uutuutena huomasin tästä linkit [Kuntaliiton PowerBI-raportteihin](
https://app.powerbi.com/view?r=eyJrIjoiNWMwYzJlYjktMjBiOC00NzAyLTg1ZmEtNzBiMGI3ZDMxNzQzIiwidCI6IjQzNmU1ZDYxLTFhZGEtNDM4ZS05MDFjLTVlNzM5OGE1MWMxZiIsImMiOjh9)! Tämä herätti heti mielenkiintoni!

Olin iloissani tästä lisäyksestä raporttiin, mutta ikäväkseni huomasin niistä, että Turku investoi (Tilinpäätös 2020) kaupunkina jopa vähemmän kuin esimerkiksi Lahti tai Kuopio. Itse peräänkuulutan kaupungin vetovoimaa ja sen vaatimia investointeja. 

![investoinnit1](/assets/investoinnit1.JPG)

Edellä ovat myös Helsinki, Espoo, Vantaa, Tampere ja Oulu. Toivoisin kovasti, että Turku yrittäisi olla jatkossakin kehittyvä sekä houkutteleva kaupunki. Muutoin meillä on vain hävittävää, kun kaupunkien välillä ihmiset miettivät pidemmän aikavälin sijoittautumistaan ja elämäänsä.

Tilanne näyttää entistä heikommalta, mikäli toteutuneita bruttoinvestointeja (tilinpäätös 2020) verrataan kaupungin asukaslukuun suhteutettuna. Tällöin huomataan, että Jyväskylä ja Porikin kiiruhtavat Turun ohi.


![investoinnit2](/assets/investoinnit2.JPG)

Kuten olen aiemminkin todennut, mielestäni investointeihin ja vetovoimatekijöihin kaupunki voi ottaa lainarahaa. Investoinnit pidemmällä aikavälillä tuovat euroja kaupunkiin. Onkin syytä siis tarkastella lainojen määrää tällä hetkellä kaupungeittain. Voimme todeta, että Turun lainakanta ei vertailussa ole mitenkään katastrofaalinen, kuten joissakin yhteyksissä annetaan ymmärtää. Lahdessa, Espoossa, Kuopiossa ja Tampereella on lainaa enemmän asukasta kohden. Suurista kaupungeista myös Oulu ja Vantaa ovat vain reilun prosentin sisällä Turun luvuista. Turulla ei siis ole mitenkään poikkeuksellisen paljon velkaa.

![investoinnit3](/assets/investoinnit3.JPG)

Kuntavaaleissa valitaan suunta kaupungille seuraavan neljän vuoden ajaksi. Valitse ehdokas, joka suhtautuu kaupungin investointeihin rakentavasti, mikäli Turun tulevaisuus ja kehitys ovat sinullekin tärkeitä.
