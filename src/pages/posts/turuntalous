---
title: Turun talous, investoinnit ja vetovoima
draft: false
layout: index.html
topics: turun talous velka investoinnit
dateString: '4.6.2021'
---

Kun puhutaan investoinneista, on tärkeää erotella kaupungin niin sanottu syömävelka ja investointivelka. Tällä on suuri merkitys.

Syömävelka tarkoittaa sitä, että kaupungin jatkuva toiminta ja peruspalvelut eivät jatkuvasti olisi pakkasella. Investointivelkaa voidaan harkiten ottaa, sillä kehittyvä kaupunki (kuten kehittyvä liiketoimintakin) tarvitsee investointeja, jotta menestys pitkällä aikavälillä on mahdollista. Syömävelan varmasti suuri osa kuntalaisista haluaa nollaan, ja hyvä niin.

Investointivelkaa meidän pitää mielestäni ottaa sellaisiin hankkeisiin, jotka pidemmällä aikavälillä luovat kaupunkiin veto- ja pitovoimaa. Tämä tuo kuntaan lisää euroja, joilla voidaan toteuttaa peruspalvelujakin.

Mikäli ei ole varaa investoida, ei pian ole varaa mihinkään muuhunkaan. Turku voi kuihtua.

Pitkässä juoksussa kaupungin houkuttelevuudella pysymme pinnalla. Kaupungilla pitää olla vetovoimaa houkutella alueelle uusia asukkaita ja uutta liiketoimintaa. Kaupungin pitää olla hyvä paikka elää ja toimia. Emme myöskään saa unohtaa kaupungin pitovoimaa, jota parantamalla pidämme esimerkiksi korkeakoulutetut Turussa valmistumisensa jälkeen. Pitovoimaan liittyy niin ikään investoinnit, eloisa kaupunki ja esimerkiksi koulutusta vastaavan työn tarjonta. Mikäli talous kasvaa, löytyy yhä useammalle koulutusta vastaavaa työtä. 

Pitovoimaan liittyy oleellisesti myös tunnin juna Helsinkiin. Se tulee laajentamaan työmahdollisuuksia. Olen jo kolme vuotta tehnyt töitä Helsingissä, vaikka kotini on Turussa. Tiedän, että vielä nykyinen junayhteys ei kaikille tee tätä houkuttelevaksi yhdistelmäksi, mutta toivottavasti tulevaisuudessa tilanne paranee. Kannatan tunnin junan edistämistä vahvasti.

Turussa kaikki rakennushankkeet eivät ole onnistuneet. Lähiaikoina on ollut paljon hankaluuksia, ja kolmea huonoa esimerkkiä muistellaan erityisen paljon: Kaupunginteatteria, Funikulaaria ja Logomon siltaa. Moni asia on mennyt näissä vikaan ja päätöksiä on tehty vajavaisin tiedoin. Ei näin. 

Perusasioita: suunnitelmat ensin kuntoon ja sitten vasta rakennetaan.

Suurin osa Turun rakennushankkeista kuitenkin toteutuu aikataulussa ja jopa alittaa budjetit. Näistä ei tosin saa lööppiotsikoita, mutta tämä todellisuus olisi hyvä muistaa.
