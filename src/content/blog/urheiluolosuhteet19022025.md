---
title: "Turku liikkuu eteenpäin - nyt tarvitaan panostuksia liikuntapaikkoihin"
draft: false
topics: liikuntapaikat investoinnit liikunta
description: "Turussa täytyy investoida liikuntapaikkoihin merkittävästi enemmän, jotta hyvinvoinnin määrä kaupungissa voisi lisääntyä. Kirjoitimme tästä yhteistyössä liikuntalautakunnan puheenjohtajan kanssa."
heroImage: '/placeholder.jpg'
pubDate: 'Feb 19 2025'
---

Turku on ottanut vuoden alussa käyttöön lasten ja nuorten Boostii-harrastekortin ja lisännyt liikunnan olosuhdeavustuksia, investoiden tähän yhteensä yli 2 miljoonaa euroa.

Boostii-etua on käyttänyt jo lähes 6000 lasta ja nuorta. Käyttöönotto on ollut onnistunut myös teknisestä näkökulmasta.

Turku käyttää nyt 157 euroa kuntalaista kohden liikuntapalveluihin ja pärjää tällä vertailussa muihin suuriin kaupunkeihin nähden, mutta liikuntapaikkainvestoinneissa Turku jää pahasti jälkeen muista suurista kaupungeista kuten Tampereesta ja Oulusta.

Vuonna 2023 Turku investoi liikuntaolosuhteisiin 16 euroa asukasta kohden, kun Tampereella vastaava luku oli 132 euroa, Oulussa 83 euroa ja myös Helsingissä, Vantaalla ja Espoossa Turkua isompi.

Turun liikuntapaikkaverkkolinjauksissa on listattu kohteita, kuten Kupittaan urheiluhalli ja Kupittaan maauimala, jotka odottavat peruskorjausta. 
 
Ehkä tukalin tilanne on jalkapallon talviharjoitteluolosuhteilla. Impivaaran jalkapallohalli on rakennettu 1970-luvulla ja vetelee viimeisiään. Jalkapallon talviharjoitteluolosuhteet ovat jo pitkään olleet puutteelliset. Harrastajamäärän puolesta jalkapallo on suosituimpia lajeja Turussa. Lisäksi hallia käyttävät myös monet muut lajit.

Olosuhdepäätös tarvitaan pikaisesti. Linjausesitys uuden jalkapallohallin sijaintipaikasta ja toteutustavasta onkin tulossa päätöksentekoon kevään aikana.

On selvää, että Turku tarvitsee tulevina vuosina myös uusia allasneliöitä. Päätös uudesta uimahallista on tehty ja parhaillaan selvitetään sopivaa sijaintia ja hallin kokoa.

Ratkaistavana tai edistettävänä ovat lisäksi tekojääkenttäsuunnitelman mukaiset uudet radat ja esimerkiksi Alfan lajien sijoittuminen sekä keilaratojen tulevaisuus Aninkaisten ratojen jatkon ollessa epävarma.

Uusia tiloja on myös rakentumassa. Valtuusto päätti hiljan Turun Messukeskuksen rakennusten vuokraamisesta liikuntakeskukseksi, joka tulee tarjoamaan olosuhteet monelle eri lajille. Impivaarasta poistuvat jääradat korvataan Artukaisiin rakentuvilla uusilla radoilla.

Artukaisten keskus parantaa Länsi-Turun liikuntamahdollisuuksia. On kuitenkin tärkeää varmistaa, että myös Linnaniemen ja Kakolan alueiden liikuntapaikkatarjontaa kehitetään asukasmäärän kasvun mukaisesti.

Paavo Nurmen stadion sai uuden pinnoitteen ja muun muassa Urheilupuiston tenniskentät laitettiin uusiksi. Nekin toki edellyttävät parannuksia huoltotiloihin.

Skeittaajat saavat tulevina vuosina parannetut olosuhteet Kupittaalle, ja tilaa saattaa syntyä myös Artukaisiin.

Vertailutietoja katsomattakin on selvää, että panostuksia liikunta- ja urheiluolosuhteisiin tarvitaan. Niiden aika on nyt.


Liikunta- ja urheilupuolueen edustajat,

Sini Häkkinen, Turun liikuntalautakunnan puheenjohtaja (kok)
Matti Vähä-Heikkilä, liikuntalautakunnan jäsen (vihr)
