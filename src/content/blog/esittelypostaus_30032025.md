---
title: "Mutta kuka on Matti Vähä-Heikkilä?"
draft: false
topics: esittely kuntavaaliehdokas
description: "Olen Matti Vähä-Heikkilä, toisen kauden Turun kaupunginvaltuutettu ja kuntavaaliehdokas numerolla 642. Lue lyhyt esittelyni tästä!"
heroImage: '/esittely.jpg'
pubDate: 'Mar 30 2025'
---

Olen Matti Vähä-Heikkilä, toisen kauden Turun kaupunginvaltuutettu ja kuntavaaliehdokas numerolla 642. Hienoa, että löysit tänne lukemaan ajatuksistani lisää!

#### Toimintatavat ja tausta
Opiskelin Turun yliopistossa tietotekniikan diplomi-insinööriksi ja opiskeluaika antoi minulle paljon muutakin kuin tutkinnon. Se antoi elinikäisiä ystäviä, yhteiskunnallisesti aktiivisen asenteen ja kyvyn katsoa eteenpäin: nähdä iso kuva. Toimin hyvin aktiivisesti opiskelijajärjestöissä ja tuo toiminta tuntui erittäin merkitykselliseltä. Korkeakoulutettujen asema ja työllistyminen on sydäntäni lähellä juuri tätä kautta. Turku olisi hyvin laimea versio itsestään ilman sen korkeakouluja, niiden opiskelijoita ja alumneja.

Uskon yhteistyöhön, tulevaisuuteen suuntautuvaan päätöksentekoon ja siihen, että data auttaa tekemään fiksumpia ratkaisuja. Olen päivätyössäni projektisuuntautunut kehityspäällikkö. Vastaan Tekniikan akateemiset TEKissä datasta ja analytiikasta. Tältä pohjalta pystyn myös Turun päätöksenteossa tukemaan nykyistä parempaa projektisuunnittelua ja -johtamista.


#### Teemat
Minulle tärkeitä teemoja ovat mm. koulutus, kestävä kasvu, kaupunkikehitys, turvallisuus ja hyvinvointi. Uskon vahvasti, että liikunta ja kulttuuri ovat keskeisiä tekijöitä hyvinvoivassa Turussa. Olen toiminut tämän kauden liikuntalautakunnassa edistäen erityisesti omatoimiliikkumisen edellytyksiä. Minulla on vahva joukkuelajitausta juniorivuosilta, mutta olen huomannut, että kaupungin päätöksenteossa joukkuelajeilla on omat edunvalvojansa, joten olen nostanut mm. juoksun, frisbeegolfin ja skeittauksen asioita esiin. 

#### Vihreät ja systeemivihreys
Vihreät valitsin puolueeksi ennen 2017 kuntavaaleja siksi, että tämä joukkue on kautta linjan vahvimmin ollut koulutuksen ja tieteen asialla. Omaa vihreää ajatteluani olen kuvannus sanalla "systeemivihreä". Yksilöiden valinnat ovat tärkeitä, mutta todellinen kestävyys syntyy järjestelmätason päätöksistä. Politiikan pitää tehdä kestävästä valinnasta helpoin ja halvin. Systeemivihreys tarkoittaa sitä, että ymmärrän ekologisten ongelmien juurisyyt – talousjärjestelmän rakenteet, poliittisten päätöksien vaikutukset ja kulttuuriset normit – ja haluan muuttaa niitä. Kehitys tapahtuu harvoin loikalla ideaalitilanteeseen. On syytä seurata kehityksen suuntaa, trendejä, jotta aina päätökset johtavat kohti oikeaa lopputulosta pidemmällä aikavälillä.


#### Nykyiset luottamustoimeni
Toimin parhaillaan seuraavissa luottamustehtävissä kaupunginvaltuuston ja liikuntalautakunnan lisäksi: kaupunginhallituksen varajäsen, Turun ylioppilaskyläsäätiö TYSin varapuheenjohtaja, Turku City Data Oy:n hallituksen puheenjohtaja, Turun kesäyliopiston johtokunnan jäsen ja Turun työllisyysaluelautakunnan varajäsen.


#### Harrastukset
Harrastan politiikan lisäksi hyvin intohimoisesti kestävyysjuoksua ja lukemista. Pidän erityisesti puolimaratoneista ja maratoneista. Toimin myös Vauhtisammakko-juoksukoulun ohjaajana, sillä haluan auttaa muita nauttimaan juoksemisesta yhtä paljon. Luen enimmäkseen non-fiction -kirjoja, mutta otan ajoittain mukaan kaunokirjallisuuttakin. Tiedonjanoni tuntuu sammumattomalta, joten luen noin kirjan viikossa.

Ota yhteyttä, jos haluat kuulla jostakin lisää! Minua voit äänestää numerolla 642.

Ennakkoäänestys 2.-8.4. ja varsinainen vaalipäivä 13.4.

